---
title: Om at programmere tekstarbejdet
date: 2021-02-26
permalink: /logbog/2021-02-26/index.html
tags: logbog
eleventyNavigation:
    key: 26. februar 2021
    order: 100
    parent: Logbog
---

Et passende sted at starte logbogen må være en lommefilosofisk refleksion over, hvorfor det her projekt overhovedet skal eksistere.

Det må vi så se, om jeg når i mål med i dagens logbog. Nok ikke.

Der er noget helt fantastisk i at koble programmering og tekstarbejde. Computeren forstår ikke en brik af, hvad du skriver. Men vi kan skrive programmer, der i specifikke kontekster gør computeren i stand til at analysere en tekst (et input i programmet) og spytte et resultat ud i den anden ende (output af programmet).

Det kan være noget meget enkelt som at tælle ordene i en tekst. Det kender du nok fra de fleste tekstbehandlingsprogrammer.

Og det kan være meget avanceret, hvor vi har trænet programmet (maskinlæring) til at generere tekst ud fra et specifikt input. Forestil dig et scenarie, hvor du giver programmet en kasse med produktdetaljer om 100 forskellige vaskemaskiner (størrelse, farve, hastighed, centrifugeringsevner, indbyggede programmer) og ud kommer en detaljeret, søgemaskineoptimeret og engagerende tekst.

Det første scenarie er ganske enkelt. Det andet er mere kompleks.

Men er det urealistisk? Niks.

Vi kommer til at se bunkevis af programmatisk genereret tekst i fremtiden.

## Men hvad er det så, jeg vil lave?

Min drøm er at lave et fantastisk skriveværktøj. I praksis kan du jo bare bruge en teksteditor ligesom Microsoft Word eller Google Docs.

Men jeg vil bygge en teksteditor med en holdning. En teksteditor, der læser med på sidelinjen og kommer med gode råd.

Den skal også kunne stavekontrollere, tælle ord og hjælpe med kommasætningen. _That's all good stuff._

Den skal bare kunne meget mere end det. I

Et par idéer kan være, at den kan:

-   visualisere rytmen i din tekst og komme med forslag til at skabe mere liv.
-   foreslå synonymer, der vil gøre den tekst lettere at forstå for mange.
-   finde de små sprogdjævle, der gør din tekst drænende at læse (verbal substantiver eksempelvis).

Og så skal det først og fremmest udvikles til det danske sprog. Der findes så meget godt, hvis du arbejder på engelsk. Grammarly, HemingwayApp og lignende. Mums. Det er der, vi skal hen.

Alt det må komme. Et skridt ad gangen.

## Og så skal det være frit

Tanken er selvfølgelig at bygge værktøjet ind som en del af [Tekstr.dk](https://tekstr.dk).

Men vi skal ikke have det for os selv.

Selve motoren bag det hele bliver bygget åbent. Så enhver frit kan plukke det ned fra internettet og lege videre med det selv.

## Skal vi ikke bare have computeren til at skrive teksten for os?

Det kan virke fristende helt at skulle slippe for den frustrerende handling, det er at producere tekst. Men i min optik er der også noget helt fantastisk i at bevare kontrollen selv og så bruge computerens ekstremt stringente analytiske evner til at hjælpe mig.

Det betyder ikke, at der ikke er cases, hvor vi helt sikkert kommer til at se maskingenereret tekst. Hvis du skal oprette 10.000 nye produkter i din webshop, så er du gået konkurs flere gange, før du har skrevet lækre og unikke tekster til det hele. Der er muligheden for at fodre maskinen med produktdetaljer og få skrevet 10.000 tekster på en eftermiddag ganske givet smart.

Men uanset om vi med maskinlæring (machine learning), kunstig intelligens (AI, artificial intelligence) eller mere enkle algoritmer autogenererer tekst eller selv sidder ved tasterne og får støtte (måske endda sparring) fra computeren, så er potentialet i at kombinere tekstforfatterens viden og computerens muskler spændende.

Personligt er det at skrive ikke kun en opgave, der skal klares hurtigst muligt. For mig er det at skrive en proces, der kan være frustrerende. Men også kan være helt fantastisk. En hel grundlæggende måde at skabe noget her i verden. Enten for min egen skyld eller for at hjælpe andre med at lære, træffe valg eller noget helt tredje.

Og der er også en anden grund til alt det her pjat ...

## Hvorfor starte sådan et projekt?

Jeg kan godt hoppe op på den høje visionære hest og ride ud i horisonten med fortællinger om at vi sammen skaber et værktøj, der gør verden til så meget bedre et sted, at selv L. Ron Hubbert lige beder mig om at være lidt realistisk.

Jeg kunne også pakke det ind i personlige målsætning. For jeg vil gerne prøve kræfter med mere avanceret JavaScript. Jeg vil gerne udvikle en dybere forståelse af det danske sprog. Jeg er så skide nysgerrig.

Men først og fremmest, så skal det være sjovt.

Så finder vi ud af, hvad det kan bruges til hen ad vejen.
